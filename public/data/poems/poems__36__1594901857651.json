{"id":36,"title":"೩೫. ನಾನು ನಾನಾದಾಗ-----\t","createdTime":"2020-07-16T12:17:37.651Z","updatedTime":"2020-07-16T12:17:37.651Z","paragraphs":[["೧. ಎಷ್ಟೊಂದು ಮುದ್ದಿಸಿದರು ಮಗುವಿರುವಾಗ ನನ್ನ","ಬಟ್ಟೆ-ಬರೆ ಲಂಗ-ದಾವಣಿ ರಂಗು-ರಂಗಿನ ಬಳೆ","ಕಲಿಸಿದರು ಆಟ ಪಾಠ ಸಂಗೀತ ನೃತ್ಯ ಕಲೆ","ತಿಳಿಯಿತು ನನಗೆ ನಾನು ತಾಯಿಯಾದ ಮೇಲೆ"],["೨. ತಡವಾಗಿ ಬಂದರೆ ಮನೆಗೆ ತಡವೇಕೆ ಇಂದು ?","ಬಂದರೆ ಬೇಗನೆ, ಬೇಗನೆ ಏಕೆ ಇಂದು ? ದಿನವು","ತಂದೆ-ತಾಯಿಯರ ದುಗುಡ ದುಮ್ಮಾನ ಬೇರೆ","ತಿಳಿಯಿತು ನನಗೆ ನಾನು ತಾಯಿಯಾದ ಮೇಲೆ"],["೩. ಬಂದಿತೆಂದರೆ ಹುಟ್ಟು ಹಬ್ಬ ಹೆತ್ತವರಿಗೆ ಅಬ್ಬಾ !","ಸಡಗರ ಸಂಬ್ರಮ ಮಾಡುವರು ಭಕ್ಷ್ಯ ಭೋಜ್ಯ","ಆರತಿ ಬೆಳಗಿ ನಿವಾರಿಸುವರು ಕೆಟ್ಟ ದೃಷ್ಟಿಯನು","ತಿಳಿಯಿತು ನನಗೆ ನಾನು ತಾಯಿಯಾದ ಮೇಲೆ"],["೪.ಗಂಡುಮಗು ಅತಿ ಮುದ್ದು, ಹೆಣ್ಣು ಮಗು ಚೆಲುವೆ","ದೊಡ್ಡವಳಾದರೆ ಸಾಕು ಅವಳಿಗೆ ನಾಚಿಕೆ ಭಯ","ಹೋದರೆ ಶಾಲೆಗೆ ಪುಂಡು-ಪೋಕರಿಗಳ ಕಾಟ","ತಿಳಿಯಿತು ನನಗೆ ನಾನು ತಾಯಿಯಾದ ಮೇಲೆ"],["೫. ಉಪದೇಶ ಮಾಡುವರು ಕೆಲ ಹಲವರು","ಹೆಚ್ಚಿಸುವರು ದುಃಖ-ದುಮ್ಮಾನ ಸಂಶಯವ","ಹೆತ್ತವರಿಗುಂಟೆ ? ಇಷ್ಟೊಂದು ಹೊರೆ ಆತಂಕ","ತಿಳಿಯಿತು ನನಗೆ ನಾನು ತಾಯಿಯಾದ ಮೇಲೆ"],["೬. ಪರರ ಮನೆಯ ಸೊತ್ತು ಹೆಣ್ಣೆಂದು ನೆನೆದು","ಹೊತ್ತು-ಹೆತ್ತು ಸಲುಹಿದವಳ ಕೊಡಲೆಂತು","ನೋವಾಯಿತೆನಗೆ ಮಗದೊಂದು ಹೆರಿಗೆ ತರ","ತಿಳಿಯಿತು ನನಗೆ ನಾನು ತಾಯಿಯಾದ ಮೇಲೆ"],["೭. ಮಾವ-ಅತ್ತೆ ಎಂತವರೋ ತಿಳಿಯದು ನಮಗೆ","ಮನಬಂದಂತೆ ತಿಂದುಂಡು ಆಡಿ-ನಲಿವ ಇವಳ,","ಕರುಳ ಬಳ್ಳಿ ಹರಿದು ಕೊಡಲಿ ಹೇಗೆ ನಾನು","ತಿಳಿಯಿತು ನನಗೆ ನಾನು ತಾಯಿಯಾದ ಮೇಲೆ"],["೮. ನಾನೇ ಅವಳು ಅವಳೇ ನಾನು ಬೇರಲ್ಲ","ಹೇಳಲಾಗದ ನಂಟು ಅಖಂಡ ದೇಹದ ತುಂಡು","ಕತ್ತರಿಸಿ ಕೊಡುವ ದುರ್ದೈವ ಮನದಿ ನೆನೆದು","ತಿಳಿಯಿತು ನನಗೆ ನಾನು ತಾಯಿಯಾದ ಮೇಲೆ"],["೯.ನಾನು ಅವಳಲ್ಲ ಅವಳು ನಾನಲ್ಲ ತತ್ತ್ವತಿಳಿದು","ನಾನು ನಾನೇ, ನಾನಾಗಬೇಕು ಜಗದ ನಶ್ವರ ತಿಳಿದು","ಅರಿತು ಮನದಿ ಸುಜ್ಞಾನ ತುಂಬಿ ಅಜ್ಞಾನ ಕಳೆದು","ತಿಳಿಯಿತು ನನಗೆ ನಾನು ತಾಯಿಯಾದ ಮೇಲೆ"],["೧೦. ಭವಸಾಗರದ ಮಧ್ಯದಿ ಸಿಲುಕಿ ಅಜ್ಞಾನಿಯಾಗಿ","ಭವ-ಬಂಧನವ ಕಿತ್ತೆಸೆದು ನಾನು ನಾನಾಗ ಬಯಸಿ","ಆಗಬೇಕು ನಿರ್ಲಿಪ್ತೆ ನಿರ್ಲೇಪಳು. ಇಂದೆ ನಾನು","ತಿಳಿಯಿತೆನಗೆ ಈ ಬಂಧನವ ಬಿಡಿಸಿಕೊಂಡ ಮೇಲೆ"]],"filename":"poems__36__1594901857651.json"}