{"id":30,"title":"೨೯. ಬೆಳಕು","createdTime":"2020-07-16T07:22:45.702Z","updatedTime":"2020-07-16T07:22:45.702Z","paragraphs":[["೧. ಮಗು ! ನಿನ್ನಮ್ಮ ಏನೆಲ್ಲ ಮಾಡಿದಳು","ಶಿವಗೆ, ನಾಗಗೆ ಹಾಲೆರದು, ಬೆಟ್ಟ ಹತ್ತಿ","ಸಲ್ಲಿಸಿದಳು,ಕಂಡ ಕಂಡ ದೇವರಿಗೆ ಪೂಜೆ","ನೀನಿದ್ದೆ ಆಗ ನಿನ್ನಮ್ಮನ ತುಂಬಿದ  ಬಸಿರಲ್ಲಿ"],["೨. ಜಪ, ತಪ, ರಾಮಾಯಣ, ಭಾರತವ ಓದಿ","ಕುಡಿದಳು. ಕಂಡ ಕಂಡ ದೇವರ ತೀರ್ಥವನು","ಹೊತ್ತಳು ದೇವ ದೇವತೆಗಳಿಗೆ ಹರಕೆಯನು","ನೀನಿದ್ದೆ ಆಗ ನಿನ್ನಮ್ಮನ ತುಂಬಿದ ಬಸಿರಲ್ಲಿ"],["೩. ಕನಸ ಕಾಣುತ ಬಯಕೆ ತಿನಿಸು ತಿಂದು","ಹೊತ್ತು ತಿರುಗಿದಳು ನವಮಾಸ ತುಂಬಿರಲು","ಮುಜುಗರ, ಅಂಜಿಕೆ ಸಂತಸಗಳ ನಡುವೆ","ನೀನಿದ್ದೆ ಆಗ ನಿನ್ನಮ್ಮನ ತುಂಬಿದ ಬಸಿರಲ್ಲಿ"],["೪. “ಅತಿಸ್ನೇಹ ಪಾಪಶಂಕೀ “ ಎಂಬಂತೆ","ಎಲ್ಲ ಸರಿಯಿರಲೆಂದು ಬೇಡಿಕೊಂಬಳು","ಕಾಯುವಳು ಅನುದಿನ ನಿನ್ನ ಬರುವಿಗಾಗಿ","ನೀನಿದ್ದೆ ಆಗ ನಿನ್ನಮ್ಮನ ತುಂಬಿದ ಬಸಿರಲ್ಲಿ"],["೫. ನಿನ್ನ ಪುಟ್ಟ ಪುಟ್ಟ ಬೆರಳು ನೋಡುವಾಸೆ","ನಿನ್ನ ಮುದ್ದಾದ ಪಾದಗಳನು ನೋಡುವಾಸೆ","ಹಲ್ಲಿಲ್ಲದ ಬೊಚ್ಚು ಬಾಯಿಯ ನೋಡುವಾಸೆ","ನೀನಿದ್ದೆ ಆಗ ನಿನ್ನಮ್ಮನ ತುಂಬಿದ ಬಸಿರಲ್ಲಿ"],["೬. ಆ ನಿನ್ನ ಕೆಂಪು ಹವಳದಂತಹ ತುಟಿಗಳು","ಹುಟ್ಟಿರದ ಕೇಶದ  ಹೊಳೆವ ಬೋಳುತಲೆ","ಕುಣಿಸುವ ಕಾಲುಗಳನು ಕೈಯ್ಯ ನೋಡುವಾಸೆ","ನೀನಿದ್ದೆ ಆಗ ನಿನ್ನಮ್ಮನ ತುಂಬಿದ ಬಸಿರಲ್ಲಿ"],["೭. ಬಸಿರಲ್ಲಿ ಮಿಡುಕುವ ಒದ್ದು ನೋವ ತರುವ","ಹೇಳಲಾಗದ ಭಾವನೆಯ ತಂದು ಮುದಿಸುವ","ಪುನ್ನಾಮದಿಂದ ಪಾವನ,ತಾರಣ ಗೊಳಿಸುವ,","ನೀನಿದ್ದೆ ಆಗ ನಿನ್ನಮ್ಮನ ತುಂಬಿದ ಬಸಿರಲ್ಲಿ"],["೮. ಮುಂದೆ ನೀನು ನನ್ನೆದೆಯ ಹಾಲು ಕುಡಿದು","ಲವಲವಿಕೆಯಲಿ ಅಳುವ, ಕೂಗುವ ಕುಕಿಲವನು,","ಎತ್ತಲಾರದ ಕತ್ತು, ಬಳುಕುವ ರೀತಿಯ ಕನಸಲಿ","ನೀನಿದ್ದೆ ಆಗ ನಿನ್ನಮ್ಮನ ತುಂಬಿದ ಬಸಿರಲ್ಲಿ"],["೯.ಬೆಳಕಿಗೆ ಬರುವ ಮುನ್ನ ನಿನ್ನ ಆಟಗಳು","ಬಂದ ಮೇಲೆ ಅಬ್ಬಾ ಎಂತಹ ತುಂಟಾಟ","ಇರಬಹುದು ನೆನಸಿಕೊಂಡರೆ ಸಿಹಿ ಸಿಹಿ","ನೀನಿದ್ದೆ ಆಗ ನಿನ್ನಮ್ಮನ ತುಂಬಿದ ಬಸಿರಲ್ಲಿ"],["೧೦. ಶುಭದಿನದಂದು ನೀ ಬಂದೆ ಈ ಜಗಕೆ","ತಂದೆ ನೀ ಜೀವನದಿ ನನಗೆ ಬೆಳಕನು","ತುಂಬಿ ತಂದು ನಿನ್ನಮ್ಮನ ಸಿರಿ ಮಡಿಲು","ನೀ ನಿದ್ದೆ ಆಗ ನಿನ್ನಮ್ಮನ ತನುಮನದಲ್ಲಿ"]],"filename":"poems__30__1594884165702.json"}