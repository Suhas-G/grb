{"id":101,"title":"೧೦೦.ನಮನ","createdTime":"2020-07-26T08:28:56.313Z","updatedTime":"2020-07-26T08:28:56.313Z","paragraphs":[["೧.ರಸನದಲಿ ರಸಾಯನ ಬಡಿಸಿದ","ಬ್ರಹ್ಮನ ರಾಣಿ ನಿನಗಿದೋ ನಮನ","ಶಾಸ್ತ್ರವಿದ್ಯೆಗಳನು ಕಲಿಸಿದ ಗುರುವೆ !","ತೊಳೆದು ಪಾದವ ನಿನಗಿದೋ ನಮನ"],["೨.ಉಳಿಸಿ ಧರೆಯಲಿ ಸಕಲವ ನೀಡಿದ","ಭಾರತ ಮಾತೆ ನಿನಗಿದೋ ನಮನ","ತರು-ಲತೆ ಹಸಿರು ಪಚ್ಚೆಯ ನೀಡಿದ,","ಪ್ರಕೃತಿ ಮಾತೆಯೆ ನಿನಗಿದೋ ನಮನ"],["೩.ನಿರ್ಮಿಸಿ ಆಶ್ರಮ ತಪವನು ಗೈದು,","ವೇದವ ನೀಡಿದ ನಿಮಗಿದೋ ನಮನ","ತನು-ಮನದ ಉರಿಬೇಗೆಯನು ತಣಿಸಿದ,","ಗಾನ-ಗಂಧರ್ವರೇ ನಿಮಗಿದೋ ನಮನ"],["೪.ವೇದಗಳನು ವಿಭಜಿಸಿ,ಭಾರತ ಬರೆದ,","ಸತ್ಯವತಿ ನಂದನ ನಿಮಗಿದೋ ನಮನ","ರಾಮಾಯಣ ಪುಣ್ಯ ಚರಿತೆಯನು ಬರೆದ,","ಆದಿ ಕವಿ ವಾಲ್ಮೀಕಿ ನಿಮಗಿದೋ ನಮನ"],["೫.ಶಾಕುಂತಲ ಬರೆದು ಜಗದೊಳು ಮೆರೆದ,","ಕವಿ ಕುಲ ಗುರುವೆ ನಿನಗಿದೋ ನಮನ","ಕತೆ ನಾಟಕ ಸಾಹಿತ್ಯವ ಲೋಕಕೆ ನೀಡಿದ,","ಕವಿ ಪರಂಪರೆಗೆ ನಿಮಗಿದೋ ನಮನ"],["೬.ಜೀವ-ಜಂತುಗಳಿಗೆಲ್ಲ ಜೀವವ ನೀಡಿದ","ನದಿ-ನದ ಅಂಬುದಿಗೆ ನಿಮಗಿದೋ ನಮನ","ಮರ-ಗಿಡ ಲತೆಯಲಿ ಕುಳಿತು ಕಲರವಿಸುವ","ಮುದ್ದಿನ ಪಕ್ಷಿಕುಲಗಳೇ ನಿಮಗದೋ ನಮನ"],["೭.ಹಗಲು-ರಾತ್ರಿಯಲಿ ಬೆಳಕನು ಕೊಡುವ,","ಸೂರ್ಯ-ಚಂದ್ರಮರೆ ನಿಮಗಿದೋ ನಮನ","ಹೊತ್ತು ಹೆತ್ತು ಬೆಳಸಿ ವಿದ್ಯೆಯನು ಕಲಿಸಿದ,","ಜಗದ ಮಾತೆಯರೆ ನಿಮಗಿದೋ ನಮನ"],["೮.ಏನೂ ಅರಿಯದ ಪರಿಶುದ್ಧ ಮನಸಿನ","ಮುದ್ದು ಶಿಶುಗಳೇ ನಿಮಗಿದೋ ನಮನ","ನಾನು ಕಾಣದ ಕಂಡೆನೆಂದು ಹೇಳುವರ.","ಅಡಗಿದ ದೇವನೇ ನಿನಗಿದೋ ನಮನ"],["೯.ಶಿಸ್ತನು ಕಲಿಸಿ ಧೈರ್ಯವನು ತುಂಬಿದ,","ಪಿತೃ ಪಿತಾಮಹರೇ ನಿಮಗಿದೋ ನಮನ","ಬುದ್ಧಿಯ ಕಲಿಸಿ ಸನ್ಮಾರ್ಗವ ತೋರಿದ,","ಜೀವ ಬಂಧುಗಳೇ ನಿಮಗಿದೋ ನಮನ"],["೧೦.ಕಷ್ಟ ಕಾಲದೊಳು ಕರವನು ಪಿಡಿದ","ಪ್ರೀತಿಯ ಮಿತ್ರರೇ ನಿಮಗಿದೋ ನಮನ","ಎಲ್ಲೆಲ್ಲೂ ನೆಲಸಿರುವ ದೇವರ ದೇವನೇ,","ಪರಮ ಪುರುಷನೇ ನಿನಗಿದೋ ನಮನ"]],"filename":"poems__101__1595752136313.json"}