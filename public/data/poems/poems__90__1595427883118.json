{"id":90,"title":"೮೯.ಪ್ರಸ್ಥಾನ","createdTime":"2020-07-22T14:24:43.118Z","updatedTime":"2020-07-22T14:24:43.118Z","paragraphs":[["೧.ಹೋಗಲು ಬಿಡದೆ ಕಾಡುವೆ ಏಕಯ್ಯಾ ?","ಇಳೆಯಲಿ ಕಳೆದೆನು ವಸಂತ ಮಾಸಗಳ","ಕಂಡೆನು ನಿನ್ನನು ಬಿಟ್ಟು ಎಲ್ಲ ಜನರನು","ಮುಕ್ತಿಯ ಕೊಡುವ ಪೂಜೆಯ ನಾನರಿಯೆ"],["೨.ತಿಳಿದಿದೆ ದಾರಿ, ವೈಕುಂಠ ಲೋಕವ ಬಿಟ್ಟು","ಕಿರಿಯರು ಹೋದರು ಹಿರಿಯರು ಉಳಿದರು","ಚಿತ್ರ-ವಿಚಿತ್ರವು ಈ ನಿನ್ನಯ ನಡತೆಯು","ಮುಕ್ತಿಯ ಕೊಡುವ ಪೂಜೆಯ ನಾನರಿಯೆ"],["೩.ಮಾಯಾ ಲೋಕದ ಮೋಹದ ಮನೆಯಲಿ","ನಿನ್ನನು ಮರೆತು ಮೋಜು ಮಾಡುತಿಹರು","ಇವರ ಚರಿತೆ ಹೇಳಲೇ ಹೇಳಲಾರೆ ಬಿಡಿ","ಮುಕ್ತಿಯ ಕೊಡುವ ಪೂಜೆಯ ನಾನರಿಯೆ"],["೪.ಕೆಲವರ ಮನೆಯಲ್ಲಿ ನಿನಗಿಲ್ಲ ಪೂಜೆ","ಕೇಳಿದರೆ ಹೇಳುವರು ದೇವರು ಸರ್ವತ್ರ","ನಿನ್ನನು ನೆನೆದು ಸುಮ್ಮನಾದೆನು ನಾನು","ಮುಕ್ತಿಯ ಕೊಡುವ ಪೂಜೆಯ ನಾನರಿಯೆ"],["೫.ಹೇಳಿದನು ಒಬ್ಬ ನಮ್ಮಲಿಹನು ದೇವ","ಮಾಡೋಣ ನಾವು ಆತ್ಮಾರ್ಚನೆಯನು","ಅಬ್ಬಾ! ಎಂತಹ ಸೋಹಂ ಭಾವವಿದು","ಮುಕ್ತಿಯ ಕೊಡುವ ಪೂಜೆಯ ನಾನರಿಯೆ"],["೬.ನಿನ್ನನು ಪೂಜಿಸಿ ಕೊಚ್ಚಿಕೊಳ್ಳುವರು ಜಂಬ","ಅವರನು ಬಿಡಿ, ಸೋಗಲಾಡಿತನ ಬೇಕೇನು ?","ಕುಡಿದು ಗುಟುಕು ನೀರನು ಬದುಕಬಹುದಲ್ಲ !","ಮುಕ್ತಿಯ ಕೊಡುವ ಪೂಜೆಯ ನಾನರಿಯೆ"],["೭.ನಿನಗಾಗಿ ಮಾಡುವರು ಇವರು ಎಲ್ಲವನು","ತಮಗಾಗಿ ಮಾಡರು. ಸ್ವೀಕರಿಸು ನನ್ನ ತಂದೆ","ಬೆಕ್ಕು ಹಾಲು ಕುಡಿದಂತೆ ಇವರೆಲ್ಲರ ಭಕ್ತಿಯು","ಮುಕ್ತಿಯ ಕೊಡುವ ಪೂಜೆಯ ನಾನರಿಯೆ"],["೮.ಯಮನು ಎಳೆಯರಿಗೆ ಬೀಸುವನು ಪಾಶ","ಹಿರಿಯವರೆದುರು ಎಳೆಯರನು ಕಾಡುವುದೇಕೆ ?","ಬದುಕಿ ಬಾಳಲಿ ಬಿಡು, ನಿನ್ನ ದಿವ್ಯ ಕರುಣೆಯಲಿ","ಮುಕ್ತಿಯ ಕೊಡುವ ಪೂಜೆಯ ನಾನರಿಯೆ"],["೯.ಕಾಯುತಿರುವೆ ನಿನ್ನ ಬಳಿ ಬರುವ ಸಮಯ","ಹಲ್ಲಿಲ್ಲ ಕಾಲಿಲ್ಲ ಒಳ ಹೊರಗೆ ಬರೀ ವೇದನೆ","ಹೇಳಲಾಗದ,ಇರಲಾಗದ ಒಳಗಿನ ಬೇಗುದಿ","ಮುಕ್ತಿಯ ಕೊಡುವ ಪೂಜೆಯ ನಾನರಿಯೆ"],["೧೦.ಬೇಕೆನಿಸದು ದೀನತೆಯ ಭಾರದ ಜೀವನ","ಬೇಡಿದವರ ಭಾವವ ನಿನ್ನ ಮನದೊಳಿರಿಸು","ಬೇಕು, ಬೇಡಗಳ ಎಲ್ಲವ ತೊರೆದವ ನಾನು","ಮುಕ್ತಿಯ ಕೊಡುವ ಪೂಜೆಯ ನಾನರಿಯೆ"]],"filename":"poems__90__1595427883118.json"}